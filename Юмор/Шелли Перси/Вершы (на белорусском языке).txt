              Пэрсi Бiш Шэлi

                   Вершы


    Пераклад: Алена Таболiч


                  Дабранач

    Дабранач! Не, нядобры гэты час,
    I служыць iншым ён, ён не для нас.
    Калi б застацца мы маглi сам-насам,
    То стала б ноч для нас дзiвосным часам.

    Цярплю я адзiноту ледзь.
    Каб быць з табою, ўсё аддам.
    Навошта шкадаваць, лепш разумець,
    Тады i добрай будзе ночка нам.

    Для душаў, што з'ядналiся ў мiлосцi,
    I ноч даўгая - як кароткi мiг.
    I цэлы свет, што часта повен злосцi -
    Скарбонка дабрынi для нас дваiх.


           Фiласофiя кахання

    У крынiчак повязь з ручаямi.
    А ручаi бягуць далей.
    Вятры страчаюцца з вятрамi
    Каб як абняцца найхутчэй.

    Усё паўсюль стае адзiным -
    Так сам Гасподзь размеркаваў.
    Каб тая добрая гадзiна,
    Я б у самоце не блукаў.

    Глянь, як цалуюць горы неба.
    I хвалi ў пене вымываюць твар.
    Яшчэ i кветачкi ўбачыць трэба -
    Iх столькi закаханых пар!

    Халодны месяц лашчыць хвалi аж да рання,
    I сонейка зямлю пяшчотна грэе.
    Ды што тут мне да iхняга кахання
    Калi чакаеш не мяне! - нарэшце разумею.


                   Хмара
                  (Урывак)

    Свяжуткiя лiўнi стамлёным у жнiўнi
    Я кветачкам з мора нясу.
    I ценi кiдаю лiсточкам з адчаю,
    Якiя згубiлi ў спякоту красу.

    Крылом я махаю i росы скiдаю,
    Галiнкi пахучыя так я буджу,
    Што дрэвы-матулi ў зялёных кашулях
    Пускаюцца ў скокi - чакаюць дажджу.

    Я градавым цэпам па нiвах прайдуся,
    На зелень сукенак накiну я белага iм кажуха.
    Пасля засмяюся, як з громам нясуся,
    I ўвесну знiшчаю той белы кажух. Ха! Ха! Ха!
